SIKU YANGU YA KWANZA SOKONI

Mimi ninaishi katika kijiji cha Kakuma mahali pakavu, penye joto jingi na pamejaa miti ya miiba. 
Idadi ya mbuzi inazidi ile ya watu. 
Pale sokoni ukimya ndio hali ilivyo kwenye maduka machache madogo. 
Miongoni mwa wenyeji, wengi wao hupanda baiskeli.

1

Siku moja majira ya asubuhi mamangu aliniita akasema, 
“Etabo, leo umepata umri wa miaka sita nasi tunakupa zawadi.”
“Zawadi gani? Zawadi gani?” niliuliza nikiwa na furaha tele.
“Kesho tutapanda basi kwenda sokoni huko Eldoret,” akajibu. 
“Na wewe utafuatana nasi!” 
Safari yangu ya kwanza kwenda mjini! 
Nilifurahi sana sikuweza kulala usiku ule.

2

Kesho yake kwenye kituo cha basi, nilisimama kati ya mama na mama mdogo nimevaa suruali mpya na fulana nyekundu. 
Nilijisikia mdogo sana nikiwa kati yao mama yangu mrefu na mama mdogo mkubwa sana.

3

Basi ilikuwa imejaa kwa hivyo ilibidi nimkalie mama. 
Kwa vile nilikuwa nimechoka sana kutokana na joto na msisimko nikalala njia nzima pasi na kuona chochote.

4

Jua lilikuwa limeanza kucha tulipofika soko la Eldoret.
Kwenye lango palikuwa na mwanamke mwuzaji wa nafaka. 
Pale pembeni walikuwa wanaume wawili tayari kuviandaa viazi vyao vitamu.
Upande wa pili pembeni alikuwa mwanamke mfupi akishika helikoputa iliyometameta rangi yake ya buluu.
“Mama, mama, tazama helikoputa ile!”

5

Katikati sokoni palikuwa na kibanda kikubwa
yalipouzwa aina nyingi za matunda.
Mengine nilikuwa sijayaona kabla. “Yanaitwaje
matunda haya?” Nilimwuliza mama.
Naye alinionyesha machungwa na pera.
Nilizunguka na kuuliza, “na haya je?”

6

Kati ya matunda yote katika kibanda, nilipenda tofaa zaidi.
Nilipenda umbo na rangi yao.
Niliwazia utamu ukoje.
Nilimgeukia mama nikamwomba, “mama tafadhali ninunulie moja?”

7

Pindi tu aliponipa tofaa, nilimwachia mama mkono, nikashika tunda kwa mikono miwili na kulitafuna na kuonja utamu wake.
Nilikuwa sijawahi kulifurahia tunda kama nilivyofurahia tofaa lile.
Niliridhika kabisa na tufaha yangu.

8

Nilipomaliza kula tofaa, nikamwelekea mama kuongea naye lakini hakuwepo! Nilimtafuta pale tulipotoka lakini yeye pamoja na mama mdogo hawakuonekana.
Nikawauliza wanawake wauzaji wa viazi vitamu lakini wapi?
Nikaanza kulia.

9

Muda mfupi baadaye, mwanamke mmoja alinishika mkono akaniongoza mahali ambapo watoto wengine walikuwepo.
Mwanamume mkubwa mwenye mandevu aliniuliza, “jina lako ni nani mwanangu?”
Nikamjibu nikilia, “E-ta-bo.”

10

Niliwazia kama hata watoto pia waliuzwa sokoni. 
Nikaacha kulia nikatazama tazama kuona kama wanunuzi wa watoto walikuwepo chumbani. 
Halafu akaja mwanamke akamchagua mmojawapo watoto.
“Mimi nitafuata kuchaguliwa nikawazia, halafu sitarudi nyumbani tena.”

11

Nilipomsikia yule mwanamume mwenye mandevu akisema, “Etabo yuko wapi?” Nikalia zaidi.
“Lakini sitaki kwenda na wewe!”
Nikasema kwa kikweukweu.
Nikamtoroka.

12

Walpolisikia jina langu mama pamoja na mama mdogo walikimbilia chumba.
“Etabo, Etabo” sauti iliyotambulika ikasikika.
Ilikuwa ya mamangu.

13

Nilimkumbatia mamangu naye mama mdogo anasema, 
“Etabo, tulikuwa tunakutafuta tukupe zawadi yako ya siku ya kuzaliwa.”
Kutoka mfuko mkubwa alivuta helikoputa iliyometameta rangi yake ya buluu.
“Ni yako!” Akasema.

14

SIKU YANGU YA KWANZA SOKONI
Writer: Timothy Kabare and Ursula Nafula
Illustration: Catherine Groenewald
Translated By: Pete Mhunzi

Language: Kiswahili

© African Storybook Initiative, 2014

This work is licensed under a Creative Commons Attribution

(CC-BY) Version 3.0 Unported Licence

Disclaimer: You are free to download, copy, translate or adapt this
story and use the illustrations as long as you attribute or credit the
original author/s and illustrator/s.

